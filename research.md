---
layout: research
titles:
  # @start locale config
  en      : &EN       Research
  en-GB   : *EN
  en-US   : *EN
  en-CA   : *EN
  en-AU   : *EN
key: page-research
---

# Research

La ricerca attualmente svolta al DM comprende tre gruppi:
- **Bio-fluidodinamica computazionale:**
  Il gruppo di biofluidi computazionali si occupa di modellistica applicata alla descrizione quantitativa del movimento dei fluidi corporei e la sua interazione con vasi sanguigni ed altri tessuti. Le principali tematiche affrontate sono due: (i) la costruzione di modelli computazionali altamente dettagliati per lo studio di domande fondamentali riguardanti la fisiologia e la patologia del sistema cardiovascolare e sistema collegati ad esso; (ii) lo studio di problemi concreti posti da specifiche necessità cliniche che emergono in realtà ospedaliere (in collaborazione con il DICAM e DISI). Attualmente collaboriamo con tre ospedali locali (Osp. S. Maria del Carmine di Rovereto, Osp. Santa Chiara di Trento ed Osp. Civile di Arco) in progetti di diverso tipo, così come con l’ospedale universitario di St. Olav (Trondheim, Norvegia). Tali modelli richiedono la discretizzazione di equazioni alle derivate parziali ed ordinarie in una o più dimensioni spaziali e con geometrie complesse, così come l’integrazione di dati paziente-specifici.

- **Epidemiologia matematica:**
  Da molti anni è attiva una linea di ricerca sui modelli della diffusione di epidemie nell’uomo e altri animali, in stretta collaborazione con l’FBK e la FEM e numerose università e centri di ricerca. Tramite modelli matematici sono state analizzate le epidemie di influenza stagionale, così come la pandemia influenzale del 2009, studiando anche l’effetto di strategie di controllo, da interventi di distanziamento sociale all’uso preventivo di antivirali alla vaccinazione. Un altro argomento di ricerca sono state le infezioni trasmesse da vettori (in particolare zanzare), analizzando il potenziale per la diffusione di malattie tropicali, come il dengue o la chikungunya, a seconda del tempo e del luogo in cui avvenga l’entrata in Italia di un caso, e studiando i fattori che contribuiscono maggiormente all’aumento di casi umani di West Nile. La pandemia causata dal virus SARS-CoV2 ha mostrato il potenziale della modellizzazione matematica nell’inferire i parametri chiave dell’epidemia da dati parziali e “rumorosi” e nel fornire analisi di scenario che conseguirebbero a possibili interventi.

- **Analisi di dati biomedici:**
  Gli obiettivi della ricerca su Biomedical Data Analysis sono lo studio di sistemi biologici complessi partendo dai dati omici la cui produzione caratterizza in maniera sempre piu’ importante la ricerca scientifica in campo biomedico. I dati omici sono profili molecolari di diversa natura (profili di RNA, di proteine, di metilazione, profili genetici) e il loro studio ha rivoluzionato la ricerca biologica permettendo la lettura simultanea di tutti gli elementi di una classe di molecole (RNA, proteine, ecc.) presenti in un sistema biologico in un certo istante. La ricerca del gruppo di Data Analysis si concentra su nuovi metodi di interpretazione di questi dati per risolvere problemi quali la resistenza ai farmaci di un certo tipo di tumore (in collaborazione con un gruppo dell’Human Technopole), i meccanismi alla base delle malattie neurodegenerative (collaborazione con Universita’ di Bologna, CIBIO e Aptuit), l’identificazione di biomarker molecolari per uso diagnostico e prognostico (collaborazione con GSK Vaccines), le alterazioni del metabolismo legate all’interazione fra dieta e genotipo di un individuo (collaborazione con Nestle’ Institute of Health Sciences). Molti di questi progetti inoltre sono stati realizzati insieme a ricercatori dell’Istituto COSBI, centro che fornisce occasioni di accesso a numerose collaborazioni soprattutto in ambito farmaceutico ma anche accademico.